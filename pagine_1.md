Il Bitcoin è una cripto-valuta globale. Le monete virtuali sono presenti ormai
da parecchi anni nella nostra vita, ma questa differisce dalle altre per una
serie di particolari non certo irrilevanti:

![Monete col logo Bitcoin](http://www.ilbitcoin.com/wp-content/uploads/2013/04/bitcoin1.jpg)

* assenza di una autorità centrale come ad esempio la BCE per l'euro e la Fed
  per il dollaro
* la quantità di moneta è definita a priori: verranno generati in tutto 21
  milioni di bitcoin, per finire intorno al 2140
* assenza di intermediari, e quindi commissioni dall'importo trascurabile
* possono essere conservati e gestiti autonomamente usando il proprio hardware,
  senza dover fare affidamento a servizi forniti da terzi

Come è del resto facile da intuire queste caratteristiche rendono l'utilizzo di
Bitcoin particolarmente vantaggioso. Innanzitutto il primo beneficio che
l'utente può riscontrare sta nell'incontestabile semplicità d'utilizzo di questa
nuova moneta; le operazioni sono state infatti snellite notevolmente rispetto
alle già rapide transazioni via web. Per capire meglio la portata di questa
semplificazione basti pensare che non sarà mai richiesto alcun dato personale
funzionale al completamento della transazione, la quale avverrà addirittura in
forma anonima (o meglio pseudonima). Le uniche notizie che dovranno essere
fornite insieme alla transazione saranno infatti quelle funzionali al commercio
in senso stretto (per esempio l'eventuale luogo per il recapito della merce
acquistata, non necessariamente coincidente con il proprio domicilio). Per
questo motivo la nuova moneta digitale può essere in tutto e per tutto
paragonata al contante e la privacy risulta molto più tutelata rispetto ad altri
mezzi di pagamento.

A questa valuta sono poi legati una serie di vantaggi meno evidenti, ma forse
ancora più importanti rispetto a quelli finora menzionati:

* guadagni maggiori per i commercianti che possono finalmente evitare alcune
  voci relative al costo di gestione della propria attività (come quelli
  relativi alle spese di transazione)
* transazioni definitive: i negozianti non devono più temere futuri chargeback
* probabile aumento di valore della moneta nel tempo dovuto alla natura
  deflativa di Bitcoin
* tempi di transazione notevolmente ridotti rispetto a sistemi di trasferimento
  di denaro gestiti da enti di mediazione

La nuova moneta poi offre delle possibilità d'impiego e delle garanzie non
previste dalle altre valute. Nello specifico sarà possibile infatti:

* avviare transazioni internazionali il cui importo non superi il centesimo di
  euro
* dare vita ad un mercato virtuale che non abbia necessità di essere supportato
  da alcun tipo di servizio a pagamento
* operare basandosi su una moneta che, in virtù dei principi di regolamentazione
  su cui poggia le sue fondamenta (ossia la non controllabilità da parte delle
  istituzioni), garantisce l'impossibilità di essere soggetta ad inflazione e
  svalutazione
* per le stesse ragioni esposte nel punto precedente, le autorità sono
  impossibilitate a confiscare il denaro contenuto sui conti Bitcoin dei
  risparmiatori
* garanzia di non incorrere in monete falsificate; l'infrastruttura Bitcoin fa
  infatti uso di tecniche crittografiche che sono finora risultate inviolabili,
  e che verranno in futuro aggiornate nel caso in cui dovessero risultare a
  rischio
  
![bitcoin  - new super hero currency](http://www.ilbitcoin.com/wp-content/uploads/2013/04/bitcoin_logo_omino.jpg)

La domanda nasce quindi spontanea: Bitcoin potrà aiutarci a superare l'attuale
crisi economica mondiale? Ce lo auguriamo.